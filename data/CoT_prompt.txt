Le implicature sorgono nella comunicazione ogni volta che il parlante "sfida" una delle quattro massime conversazionali in cui si declina il noto Principio di Cooperazione, secondo il quale al parlante è richiesto di fornire il proprio contributo "così come è richiesto al momento opportuno dagli scopi e dall’orientamento del discorso in cui si è impegnati". Le massime conversazionali possono regolare la quantità dell’informazione fornita dal parlante (Massima di Quantità), il suo valore di verità (Massima di Qualità) la sua pertinenza (Massima di Relazione) e la sua modalità di presentazione nello scambio in corso (Massima di Modo). 
Implicature da sfruttamento della Massima di Relazione possono inoltre scaturire da processi discorsivi di categorizzazione che danno luogo a quelle che sono state definite "liste". Una lista nasce dalla concatenazione sintagmatica di elementi dello stesso tipo e che appartengono a uno stesso "slot" sintattico, di cui si suggerisce implicitamente che siano tutti co-iponimi di un iperonimo non espresso che viene evocato senza menzionarlo esplicitamente.
Una distinzione utile da tracciare è quella tra implicature conversazionali generalizzate e particolarizzate. Mentre le prime valgono in qualsiasi contesto e si ricavano dal mero assunto di conformità del parlante al Principio di Cooperazione, le seconde sono ricavabili solo in determinati contesti comunicativi e in virtù di credenze o fatti che non potrebbero contribuire al calcolo dell’implicatura in un contesto diverso da quello in cui l’enunciato è proferito.
Un genere di implicatura conversazionale è quella che definiamo da metafora, e che origina, per l’appunto, dall’associazione di campi semantici distinti ma accomunati da proprietà affini. Anche questo genere di implicature nasce dallo sfruttamento della Massima di Relazione. Le implicature scalari sono un particolare sottotipo di implicature generalizzate e poggiano sull’assunto che il parlante osservi la Massima di Quantità, e che quindi non sia sua intenzione veicolare valori maggiori nella scala di valori possibili, sebbene questi ultimi siano legittimamente inferibili dal contesto.
Le implicature convenzionali dipendono dal fatto che si conosca il significato dell’espressione da cui dipendono. Esse sono "proiettate" nel discorso da alcune categorie di attivatori, tra cui congiunzioni avversative come "ma" e "però", congiunzioni disgiuntive come "altrimenti", alcune espressioni avverbiali (es. "finalmente", "proprio", "persino"/"perfino", "neppure" e "nemmeno") ed alcune congiunzioni concessive e consecutive (es. "quindi", "tuttavia", "nonostante ciò", ecc.).
Un’implicatura convenzionale è inoltre attivata dall'esclamazione "basta", che implica che il contenuto seguente sia indesiderabile.

Definiamo "presupposizione" qualsiasi contenuto su cui è dato per scontato l'accordo fra i partecipanti alla comunicazione e, più segnatamente, un contenuto veicolato come parte delle conoscenze già condivise dall’interlocutore. La previa condivisione di un contenuto, tuttavia, non è condizione necessaria perché venga presupposto nella conversazione. Una presupposizione può infatti essere "nuova" e, unitamente alla parte asserita, rappresentare la componente propriamente informativa dell’enunciato. Le presupposizioni sono proiettate da specifiche classi di attivatori, detti appunto attivatori di presupposizione. Dipendentemente dal loro valore semantico, alcuni attivatori presuppongono (cioè, presentano come nota) l’esistenza di determinati referenti nella realtà (presupposizioni di esistenza), altri la verità di uno stato di cose (presupposizioni di verità). I sintagmi nominali con articolo indeterminativo sono ordinariamente associati alla codifica di un contenuto come non noto al ricevente, tuttavia, in taluni contesti, essi possono proiettare una vera e propria presupposizione di esistenza.
Le presupposizioni di cambiamento di stato sono introdotte da quei verbi che presuppongono la verità di uno stato o processo antecedente a quello asserito dal verbo stesso. Esse sono attivate non solo da verbi che esprimono la trasformazione lessicalmente, ma anche da costrutti e perifrasi. Non di rado, inoltre, il valore presuppositivo del predicato di cambiamento di stato è incluso in frasi caratterizzate dalla modalità deontica
Alcuni tipi di subordinazione sintattica proiettano presupposizioni di verità, ovvero danno per scontata la verità di uno stato di cose. A questa categoria appartengono le presupposizioni proiettate da clausole subordinate causali, concessive, temporali o interrogative indirette. Includiamo in questa categoria anche le subordinate comparative, che presuppongono che un determinato stato di cose si sia verificato in un’altra circostanza o che sia vero per qualcun altro.
La frase relativa è un modificatore nominale, al pari di un aggettivo puro. Essa si dice "restrittiva" quando concorre a restringere la referenza del suo punto di attacco (o nome testa) da cui è retta. Queste clausole si qualificano come strutture a tutti gli effetti subordinate al nome e presuppongono il contenuto che modifica il punto di attacco.
Una categoria di attivatori di presupposizione sono i Predicati fattivi che "proiettano" clausole complemento il cui valore di verità è dato per scontato dal parlante. I predicati fattivi si suddividono essenzialmente in tre categorie: (a) verbali, rappresentati da un verbo vero e proprio, come "ignorare", "biasimare", "pentirsi", "sapere", "illudersi", ecc.; (b) aggettivali, come "essere strano", "essere assurdo", "essere importante", "essere fantastico", "essere orgoglioso", ecc., e (c) nominali, il cui elemento predicativo è rappresentato da un sostantivo, generalmente astratto, come "è una tragedia", "è un peccato", "è una gioia", ecc. Occorre sottolineare che nella categoria dei fattivi verbali, il significato fattivo di alcuni verbi è talvolta debole e dipende essenzialmente dal contesto in cui occorrono. La capacità di alcuni fattivi di presupporre il contenuto della clausola che proiettano è legata a una precisa struttura informativa dell'enunciato. Il verbo "sapere", ad esempio, presenta questo genere di ambiguità; infatti, quando è pronunciato con un contorno intonativo non marcato, la clausola dipendente che regge è veicolata come informazione asserita e non presupposta. Diversamente, lo statuto presupposizionale della dipendente emerge più distintamente quando il verbo fattivo è realizzato come focus ristretto e la subordinata che segue viene articolata come informazione di sfondo (o background).
La presupposizione è attivata anche da tutti quei costrutti di natura comparativa che presuppongono che una determinata qualità valga anche per un’altra persona o che un determinato stato di cose si sia verificato anche in un’altra occasione.
Inoltre, alcune espressioni avverbiali di significato additivo (es. "anche", "neanche", "persino"/"perfino", ecc.) o iterativo (es. "ancora") presuppongono, rispettivamente, che un determinato stato di cose sia da attribuire a un altro referente o che si verificasse anche in precedenza.
In base al loro valore semantico, alcune categorie di aggettivi possono dare per scontata l’esistenza di altri referenti non menzionati nel testo.
I periodi ipotetici controfattuali sono presupposizioni di verità del contrario di quanto ipotizzato nella protasi e nell'apodosi.
Alcuni tipi di domande possono presupporre la verità di stati di cose. Rientrano in questa categoria le domande k- e le domande alternative.
Infine, le presupposizioni pragmatiche si differenzia dalle presupposizioni presentate precedentemente per il fatto di non dipendere dall’impiego di uno specifico attivatore presupposizionale, bensì dall’appropriatezza di un enunciato a un dato contesto comunicativo; in tal senso, esse vengono talvolta associate alle condizioni di felicità o validità di un atto linguistico.

Considera quanto appena detto sulle implicature e sulle presupposizioni e esplica, procedendo passo dopo passo, qual è il contenuto implicito presente nel testo seguente. Tieni presente che il contenuto implicito compare sempre nell'ultimo periodo del testo fornito.

